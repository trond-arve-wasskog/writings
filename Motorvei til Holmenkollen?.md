I forbindelse med slippet av skattemeldingen svarer avdelingsdirektør Cat Holten på spørsmål om hvordan Altinn håndterer den store pågangen; "skal vi bygge firefeltsvei til Holmenkollen på grunn av Holmenkollsøndag?"<sup>1</sup>. Metaforen er trolig riktig i denne sammenhengen, men den bryter sammen i møtet med elastiske nettskyplattformer.

Først og fremst; dette er ingen kritikk av Altinn, BankID eller ID-porten. Jeg har stor respekt for kompleksiteten og kostnaden ved å bygge og vedlikeholde IT-løsninger. Selv har jeg ikke jobbet med disse systemene, men vet av erfaring at alle IT-systemer er preget av sin historikk og varierende rammebetingelser over tid. Altinn-portalen ble eksemplevis lansert 4. desember 2003<sup>2</sup>, og er en hjørnestein i offentlige virksomheters kommunikasjon med næringslivet og privatpersoner.

Cat Holten refererer i intervjuet til en uttalelse av skattedirektør Hans Christian Holte i 2016. Ved nærmere undersøkelse ser det ut til at opprinnelsen er daværende informasjonsansvarlig i Altinn, Jørgen Ferkingstad, fra et intervju i mars 2012<sup>3</sup>:
> _Men det går fint an å bygge løsninger som tåler all verdens belastning. Men det blir litt som å bygge en seksfelts motorvei til Holmenkollen for å unngå kø opp dit på Kollensøndag._

Oversatt til IT-området; anskaffelse av maskinvarekapasitet for sporadisk topplast er å skyte spurv med kanon, fordi systemet går på tomgang resten av tiden.

_Elastisitet_ er en av de mest tilgjengelige gevinstene i nettskyen. Framfor å etablere infrastruktur i egen datahall, kan konsum av datakraft reguleres i takt med den faktiske pågangen. Skaleringen overlates til nettskyplattformen slik at behovet for å håndtere topplasten på egen maskinvare faller bort. Man betaler for faktisk brukt kapasitet, og nettskyplattformen har - for de fleste praktiske formål - ubegrenset kapasitet man kan trekke på ved behov.

Forutsetningen er at applikasjonene er laget for å skalere og dermed kan utnytte nettskyplattformens elastisitet. Applikasjoner som ble unnfanget for 10 eller 20 år siden er med stor sannsynlighet ikke i denne kategorien. Spørsmålene som melder seg er om det er mulig å oppnå elastisitetsgevinsten ved å ta i bruk nettskyen, om det er hensiktsmessig, og hvordan man eventuelt går fram. Det finnes flere alternative strategier når man flytter eksisterende applikasjoner til nettskyen, og valget av strategi vil påvirke hvilke gevinster man kan oppnå<sup>4</sup>.

[migreringsalternativer]: https://github.com/taw..... "Alternative migrereringsstrategier ved flytting av applikasjoner til nettskyen"

Valget vil variere for ulike applikasjoner, teknologier og organisasjoner, men sannsynligvis vil man måtte gjøre endringer på applikasjonen for å dra nytte av nettskyplattformens elastisitet. Helt overordnet vil vi gi følgende anbefalinger:
* Det å bruke nettskyen som en forlengelse av egen datahall på IaaS-nivå kan virke naturlig, men kan vise seg å være komplekst og utfordrende. Man viderefører i mange tilfeller en kompleks infrastruktur på en ny plattform og blir stående i spagat mellom to komplekse infrastrukturplattformer. Samtidig begrenser infrastruktur, arkitektur og applikasjonsdesign muligheten til å ta ut gevinster som skalerbarhet, forvaltbarhet og driftbarhet.
* Ved å starte i motsatt ende og designe for nettskyen fra starten av får man erfaring med hvordan arkitektur og applikasjoner best bør realiseres for å ta ut gevinster i nettskyen. Mikrotjenester, API-design, DevOps og kontinuerlig leveranse kan være naturlige områder å å starte med. Målet bør være å komme seg så langt opp i verdikjeden som mulig ved å ta i bruk tjenester som overlater infrastrukturen til nettskyleverandøren. Serverless-plattformer og driftede nettskytjenester er (foreløpig) siste evolusjonsnivå i frikoblingen fra fysiske servere og infrastruktur <sup>5</sup>. PaaS og CaaS gir større fleksibilitet og flyttbarhet, på bekostning av mer kompleksitet og større forvaltningskostnad. For en eldre monolittisk applikasjon må man lete etter områder som kan rives løs og gradvis migreres over på en skyplattform.
* Lokalisering av masterdata er gjerne en sentral problemstilling når man tar i bruk nettskyen. Generelt bør data ligge nært applikasjoner som aksesserer dataene i sanntid. Når applikasjonsdomenet ligger i skyen bør også data leve i skyen. Dedikerte nettverkskoblinger mellom nettskyen og egen datahall, speiling og replikering av data er sannsynligvis nødvendig i migreringsperioden og når applikasjonsporteføljen er splittet mellom intern og ekstern infrastruktur.
* Det kan virke risikabelt å gjøre en omfattende migrering til en enkelt skyleverandør og benytte seg av funksjonalitet som er unik for den konkrete leverandøren. Samtidig er det først når du tar i bruk et større spekter av tjenestene på en plattform og bruker de tjenestene som er unike for plattformen at man får de største gevinstene. Vår anbefaling er derfor å ta i bruk en nettskyplattform for det den er verdt, men samtidig ha en tydelig exit-strategi og migreringsplaner for applikasjoner og data, som skisserer hvordan man kan bytte plattform eller leverandør hvis det blir aktuelt.

Uten videre kjennskap til Altinn, BankId og ID-porten med tilhørende planer og rammebetingelser, vil vi ikke synse hverken om eller hvordan disse systemene eventuelt bør skysettes. Altinn vil fortsette å ha en sentral rolle i offentlig IT, og Lars Peder Brekk argumenterer godt for å satse på statlige digitale plattformer<sup>6</sup>. Selv om etableringen av disse plattformene ikke overlates til markedet, så betyr ikke dette at staten selv bør bygge plattformene og eie den fysiske infrastrukturen. La oss ta et sprang med et lite tankeeksperiment, frikoblet fra dagens rammebetingelser og historikk: _Hva om Altinns Tjenester 3.0 kunne realiseres på AWS som en ren API-plattform realisert med serverless Lambda-funksjoner<sup>7</sup>?_ I tillegg til gevinstene innenfor elastisitet, tilgjengelighet, robusthet og sikkerhet, åpner denne plattformen for et økosystem av Lambda-funksjoner basert på fri programvare som kan gjenbrukes av offentlige virksomheter<sup>8</sup>. Man ville også utnytte den teknologiske utviklingen som foregår i nettskyen, og lage en digital plattform på toppen for det spesifikke behovet man skal løse.

Metaforen om motorvei til Holmenkollen bør uansett gravlegges for alle framtidige digitale applikasjoner og produkter. Holmenkollen er hard vare, servere og infrastruktur har blitt mjukvare<sup>9</sup>. Om du er interessert i offentlig IT og nettskyen, meld deg på frokostseminaret vårt onsdag 26. april på Teknologihuset <sup>10</sup>.

* <sup>1</sup> [_Altinn om skattemeldingen_ - NRK Nyhetsmorgen tirsdag 4. april](https://radio.nrk.no/serie/nyhetsmorgen/NPUB50006717/04-04-2017#t=8m53s)
* <sup>2</sup> [_Altinn_ - Wikipedia](https://no.wikipedia.org/wiki/Altinn)
* <sup>3</sup> [_Mange får ikke sjekket selvangivelsen_ - E24 20.03.2012](http://e24.no/makro-og-politikk/mange-faar-ikke-sjekket-selvangivelsen/20176100)
* <sup>4</sup> [_Hva koster det å drifte i skyen?_ - Vegard Hartmann, Bekk Open](http://open.bekk.no/hva-koster-det-a-drifte-i-skyen)
* <sup>5</sup> [_Ekte datakraft i nettskyen #serverless #noops_ - Trond Arve Wasskog, Bekk Open](http://open.bekk.no/ekte-datakraft-i-nettskyen-serverless-noops)
* <sup>6</sup> [_Tre grunner til å satse på statlige digitale plattformer_ - Lars Peder Brekk, Computerworld 05.04 2017](http://www.cw.no/artikkel/hva-andre-mener/hva-andre-mener-tre-grunner-til-satse-pa-statlige-digitale-plattformer)
* <sup>7</sup> ...alternativt tilsvarende nettskyplattformer i Google Cloud Platform eller Microsoft Azure.
* <sup>8</sup> [_Gjenbruk - en kontinuerlig skuffelse siden 1968_ - Tore Engvig, Bekk Open]
* <sup>9</sup> [_Alle vil til himmelen men ingen vil dø_ - Trond Arve Wasskog, Bekk Open](http://open.bekk.no/maskinvare-blir-mjukvare)
* <sup>10</sup> [_Frokostmøte om allmenne skyplattformer i offentlig sektor_ - Teknologihuset, Onsdag 26.04.2017](https://www.facebook.com/events/418313545193050/418313555193049/?notif_t=like&notif_id=1490950407330936)

Bilde: http://www.aftenposten.no/100Sport/mesterskap/Det-blir-ikke-OL-i-Oslo-i-2022-179680b.html
